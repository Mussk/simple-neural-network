W 1926 roku w Katowicach-Wełnowcu powstał prywatny zakład rzemieślniczy, którego właścicielem był Józef Pientka. Zakład nosił nazwę „Zachodnio-Polska Budowa Telefonów” – w skrócie „Zapotel”. Początkowo liczył on zaledwie piętnastu pracowników, produkujących armaturę kablową i sprzęt teletechniczny. W 1932 roku zakład zmienił nazwę na „TELSYG” – Wytwórnia Telefonów i Sygnałów Kolejowych. Jako iż były to czasy kryzysu ekonomicznego i aby przetrwać trzeba było połączyć siły, nowym współwłaścicielem spółki została Polska Akcyjna Spółka Elektryczna – licencjobiorca szwedzkiego Ericssona. Asortyment firmy zwiększył się, przybyło klientów, a dzięki temu wzrosła liczebność załogi. Po upływie pięciu lat, w 1937 roku większość produkcji zostaje przeniesiona do fabryki Ericssona w Radomiu. W czasie II wojny światowej zakład w Katowicach-Wełnowcu mocno ucierpiał. Niemcy przechowywali w jego budynkach amunicję i broń, a podczas odwrotu wysadzili je.

Pracę nad odbudową zarówno zakładów, jak i sygnalizacji kolejowej trzeba było zacząć natychmiastowo, żeby ponownie uruchomić chociażby najkrótsze linie kolejowe. W styczniu 1948 roku Ericsson podpisał umowę licencyjną z katowicką fabryką. Załoga zakładu pracowała niemal bez przerwy dzięki maszynom dostarczonym ze Szwecji. W roku 1948 w zakładzie ruszyła także produkcja na potrzeby przemysłu węglowego – urządzeń sygnalizacji kopalnianej nie wytwarzał na ten moment ani jeden zakład w Polsce. Były to urządzenia wodo-, ognioodporne i iskrobezpieczne.