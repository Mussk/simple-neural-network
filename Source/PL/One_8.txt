W Pucharze Świata Dmitrij Sinicyn zadebiutował 29 grudnia 1997 roku w Oberwiesenthal, zajmując siódme miejsce w konkursie rozgrywanym metodą Gundersena. Tym samym już w swoim debiucie wywalczył pierwsze pucharowe punkty. Punktował we wszystkich pozostałych konkursach sezonu 1997/1998, najlepszy wynik osiągając 13 stycznia 1998 roku w Ramsau, gdzie zajął szóste miejsce. W klasyfikacji generalnej zajął ostatecznie szesnastą pozycję. W lutym 1998 roku wystąpił na Igrzyskach Olimpijskich w Nagano, gdzie indywidualnie zajął dziesiąte miejsce, a w sztafecie był dziewiąty.

Najlepsze wyniki osiągnął w sezonie 1998/1999, który zakończył na dziesiątym miejscu w klasyfikacji generalnej. Punktował we wszystkich zawodach, przy czym dziewięciokrotnie plasował się w czołowej dziesiątce. Nie stanął na podium, jednak trzykrotnie zajmował czwarte miejsce: 27 listopada 1998 roku w Lillehammer oraz 3 stycznia Schonach i 20 marca 1999 roku w Zakopanem. W 1999 roku wystartował także na Mistrzostwach Świata w Ramsau, gdzie osiągnął największe sukcesy w swojej karierze. W Gundersenie zajmował drugie miejsce po skokach, przegrywając tylko z Samppą Lajunenem z Finlandii, jednak na trasie biegu obaj zostali wyprzedzeni przez Norwega Bjarte Engena Vika. Ostatecznie Rosjanin zdobył brązowy medal, tracąc do Vika blisko dwie minuty. Ponadto w konkursie drużynowym wspólnie z Nikołajem Parfionowem, Aleksiejem Fadiejewem i Walerijem Stolarowem wywalczył kolejny brązowy medal. Po skokach Rosjanie zajmowali drugą pozycję za Finami, jedna w biegu wyprzedzili ich Norwegowie, co więcej musieli bronić trzeciego miejsca przed atakami Francuzów, z którymi wygrali walkę o podium o zaledwie 0.1 sekundy.