Krajowy Fundusz na rzecz Dzieci – polskie stowarzyszenie mające za cel poprawę stanu opieki medycznej dzieci w Polsce oraz pomoc w rozwoju zainteresowań dzieciom wybitnie uzdolnionym. Fundusz został stworzony 30 maja 1981 przez Jana Szczepańskiego i Ryszarda Rakowskiego przy współpracy wielu lekarzy i nauczycieli akademickich. Od 23 lutego 2006 Krajowy Fundusz na rzecz Dzieci jest organizacją pożytku publicznego.

Fundusz zaangażowany jest w organizację ogólnopolskich warsztatów dla swoich stypendystów w instytutach naukowych i szkołach wyższych oraz specjalnych obozów naukowych, jest również organizatorem polskiego etapu Konkursu Prac Młodych Naukowców Unii Europejskiej. Od 2009 dyrektorką Biura i sekretarz Funduszu jest Maria Mach.

6 czerwca 2009, podczas uroczystego koncertu z okazji 25-lecia Programu Pomocy Wybitnie Zdolnym, Ryszard Rakowski został odznaczony przez Prezydenta RP Krzyżem Oficerskim Orderu Odrodzenia Polski.

Rokrocznie stypendyści Funduszu, którzy w danym roku ukończyli szkołę średnią, mają możliwość wziąć udział w obozie naukowym organizowanym przez stowarzyszenie naukowe Collegium Invisibile. Projekt ten zapoznaje uczestników z pracą naukową, a wielu uczestników występuje później o przyjęcie do Collegium.